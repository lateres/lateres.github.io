[{"categories":["Lateres","Senni","2023"],"contents":"TJ 300\nPäästäänkin jo kakkosella alkaviin päiviin kohta.\nValasta ja sen jälkeisestä viikosta selvitty. Valassa sää ei meitä mosia suosinut, suht navakka tuuli ja lumisade haittasi näkyvyyttä. Pystyssä pysyttiin silti. Muuten vala sujui oikein hyvin, ja itseni yllätti tilaisuuden aiheuttamat tunteet vakavuudesta juhlallisuuteen. Kylmiltä väreiltä ei varmasti säästynyt kukaan yksiköstämme. Nyt on alokas Auvinen muuttunut tykkimies Auviseksi.\nLaTeResin nelihenkinen iskuryhmä saapui myös seuraamaan valaa ja aiheutti jonkunverran hilpeää uteliaisuutta skappareissa ja myös äidissäni. Kiitos vielä Kapulle, Robertille, Patrikille ja Makelle vierailusta!\nValalomien jälkeisellä viikolla lähdimme kahden yön metsäkeikalle, alokasjakson taisteluharjoitukseen. Siellä puolestaan säät ainakin omasta mielestäni suosivat, oli sopivan kuivaa eikä kovinkaan kylmä. Tässä harjoituksessa pääsimme taas syventämään osaamistamme partion ja ryhmän etenemisessä ja liikkumisessa. Nousujohteisessa koulutuksessa on hienoa kun pääsee pikkuhiljaa tekemään entistä mielekkäämpiä ja hienompia harjoituksia, mitä ei siviilissä koskaan tulisi kokemaan. Hieno kokemus oli myös kun kaksi mosaa pääsi laukaisemaan valoraketin, joista olin toinen.\nTerveys on edelleen pysynyt suht hyvänä pientä nuhaa ja ajoittaisia polvikipuja lukuunottamatta. Selkävaivat ovat ainakin meikäläisen mutulla yleisin fyysinen vaiva kanssavarusmiesten joukossa, mutta niiltä olen onneksi säästynyt. Polvisärkyjen hoitoon ja helpotukseen otan lukijoilta mielelläni vinkkejä vastaan!\nNyt viikonloppulomilla tulin pitkästä aikaa käymään äitini luona ja selailin edesmenneen isäni varusmiespalveluksen aikaisia kuvia ja dokumentteja. Iskän palveluspaikka oli Utti ja laskuvarjojääkärikurssi, eli vähän erilaiset puitteet kun miulla nyt. Ja vuosikin oli 84/85. Hauska oli huomata silti, miten paljon samaa nykyhetkeen verrattuna löytyi. Monet artikkelit ovat pysyneet samanlaisina vuosikaudet, rynnäkkökivääristä päiväpeittoon. Samankaltaisuuksien huomaaminen tuo tunnetta maanpuolustusjärjestelmän jatkuvuudesta; pistää ajattelemaan kuinka moni minuakin ennen on kokenut nämä samat asiat ja niistä selvinnyt, ja minkä tarkoituksen takia.\nNyt pitkän viikonlopun viettoon; maanantaina oikein HL laitettu ohjelmaan.\n","permalink":"/blog/senni_5/","tags":null,"title":"TJ 300"},{"categories":["Lateres","Senni","2023"],"contents":"Kohti valaa\nToinen kiinnioloviikonloppu selätetty ja viimeiset hetket ennen valaa alkaa olla käsillä.\nViime viikko oli fyysisesti melko rankka, mutta vastapainona toinen viikko on ollut rennompi ja sisältänyt enemmän valaan valmistautumista. Viime viikko huipentui lauantain ryhmätaitotestiin, missä pääsimme tuvittain kiertelemään rasteja ja kilpailemaan nopeudessa ja taidoissa. Sunnuntaina päivän palvelus loppui jo kolmelta, ja iltavapailla lähdinkin monen muun yksikkömme taistelijan kanssa viihtymään läheiseen Kääpälän ravintolaan. Ilta oli hauska ja erilainen lopetus rankalle viikolle.\nToisen viikon yksi kohokohta oli ehdottomasti Puolustusvoimien komentaja Timo Kivisen vierailu ampumarataharjoituksessamme. Pääsin jopa vastaamaan komentajan kysymykseen, miltä rynnäkkökivääri on tuntunut. Vastasin yksinkertaisesti että hyvältä.\nValapäivä on käsillä ja pian pääsen ylentymään tykkimieheksi. Samalla alokaskausi alkaa lähestyä loppuaan. Aika on mennyt todella nopeasti, jopa kiinniolot ovat liitäneet ihan siivillä. Reppu ja varusteet tuntuvat päivä päivältä kevyemmiltä. Jännitys tiivistyy myös AUK-valintojen lähestyessä. Kovasti odotan että pääsisin toivomalleni Tuliasemalinjan aliupseerikurssille.\nVaikka tietysti odottaa alokaskauden jälkeen alkavia uusia mielenkiintoisia juttuja, on mukava myös haikeutta. Oma alokastupani on hitsautunut todella tiiviiksi porukaksi ja tuvan hajotessa tuskin tullaan säästymään kyyneleiltä. Myös jaoksen kesken meillä on todella hyvä yhteishenki ja joka päivä koko yksikössä tuntuu tutustuvan yhteen uuteen tyyppiin.\nYönä ennen valaa sai vähän huonotuurisesti päivystysvuoron, mutta että ehkä päivästä selviää vähän lyhyemmilläkin unilla.\n","permalink":"/blog/senni_4/","tags":null,"title":"Kohti valaa"},{"categories":["Lateres","Senni","2023"],"contents":"Neljäs viikko Tällä viikolla terveydentila oli paljon parempi kuin edellisellä ja sen huomasi jaksamisessa heti. Jaksaminen tulikin tarpeeseen, sillä olimme ensimmäisen yömme metsässä. Aloitus oli kuitenkin suhteellisen kevyt, marssi harjoitukseen oli noin 6 kilometriä ja palasimme kasarmille heti yhden yön jälkeen.\nEnsimmäinen maastoharjoitus sisälsi lähinnä teltan kasaamista ja naamioimista ja vartiointikoulutusta. Aikaa oli hiukan myös pienemmille koulutuksille, kuten solmuille. Vemppa oli ikävästi iskenyt yksikköömme, joten puolijoukkueteltassa oli aika ruhtinaallisesti tilaa. Omat lähi- ja poterovartiovuoroni sattuivat mukavasti peräkkäin klo 01-03 väliselle ajalle. Lähivartiossa aika meni yllättävän nopeasti mutta poterossa se kyllä mateli. Pakkasta ei ollut paljoa (taisi olla noin -7) mutta kova tuuli sitten viilensi sen edestä.\nItse nukuin teltassa oikein makoisasti ja nukahdin lähes välittömästi aina kun makuupussiin pääsi kömpimään. Aamulla silmätkin sai aika nopeasti auki kun ponkaisi raikkaaseen ulkoilmaan.\nLoppuviikon ohjelmassa oli metsän jälkeistä kalustohuoltoa sekä taisteluvälineharjoituksia ja ammunnat. Pääsimme myös ensimmäistä kertaa moduulin kyytiin ammuntoihin siirryttäessä. Moni muu alokas tykkäsi kyseistä kyydityksestä, mutta itse en siitä ihan suoranaisesti nauttinut. Voitti se silti ampumaradoille marssimisen.\nSeuraavana viikonloppuna ollaan kiinni ja sitä seuraavana viikkona onkin jo vala. Aika on mennyt todella nopeasti ja A-kausi menee hujauksessa ohi. Lähitulevaisuudessa siintävät koulutusvalinnat alkavat myös hieman jännittämään. Itselläni ykköstoiveena on päästä tuliasema-aliupseerikurssille ja siellä tulitoiminta-AU:ksi. Toisena vaihtoehtona viesti-AUK ja kolmantena tulenjohto.\nNeljännen viikon jälkeen edelleen motivaatio on korkealla ja olen tykännyt palveluksesta. Omasta mielestä parasta ja motivoivinta on ollut nähdä oman kunnon ja taitojen kehitys jo näinkin lyhyessä ajassa. Kehitystä on tapahtunut myös henkisesti; itsekuri on paljon vahvempaa, pikkuasioista ei jaksa valittaa sekä pienistä asioista osaa nauttia enemmän. Esimerkiksi yksi päivä pakkilounaalla saimme syödä ylijääneet, hieman kuivahtaneet pullansiivut. Se, että sai 4 siivua jälkiruokapullaa yhden sijaan sai moneksi tunniksi hyvän fiiliksen aikaan.\nArmeijassa oppii myös sitä, että kaikkia hetkellisiä mielihaluja ei voi täyttää heti kun haluaa. Monesti viikon aikana itselleni tulee mieleen joku hyvä ruoka, jota tekisi mieli. Tätä sitten aina kärsivällisesti täytyy odottaa siihen että pääsee lomille. Ja se ruoka kyllä maistuu melkoisesti paremmalle kun sitä on joutunut 1-2 viikkoa odottamaan, kuin että sen olisi saanut heti halutessaan. Lisäksi ruutuaikani on vähentynyt puhelimeni mukaan 85% intin alkamisen jälkeen. Palveluksessa ei yksinkertaisesti ehdi selata puhelinta, joten jätän sen päiväksi kaappiin. Pienillä (5-10 min) tauoilla mieluummin olen vain ja tuijottelen seinää ja rentoudun, kuin kuormittaisin aivojani puhelimen syöttämillä virikkeillä.\nKohta taas kohti Vekaranjärveä ja ensi viikon viikonloppukinkkua! Palaillaan!\n","permalink":"/blog/senni_3/","tags":null,"title":"Sennin neljäs viikko"},{"categories":["Lateres","Senni","2023"],"contents":"Kolmas palvelusviikko sujui kelin osalta märissä tunnelmissa. Ulkopalveluksissa kylmyys ei niinkään painanut, mutta +2 celsiusastetta yhdistettynä lumisateeseen kasteli varusteet melko hyvin. Vaihtovarusteiden voimin tästäkin selvittiin. Vielä emme päässeet yöpymään maastossa, joten sekin on vielä edessä.\nViikko alkoi ampumaratapäivällä johon oli yhdistetty taisteluvälinekoulutusta. Itselläni ampumiset menivät huomattavasti paremmin kuin ensimmäisellä kerralla, kohdistukset saatiin kuntoon ja etenkin polvelta 50 m ammuntojen tulokset pistivät kyllä hymyilyttämään. Myöhemmin viikolla harjoittelimme kulunvalvontaa, vartiomiehenä toimimista ja voimankäytön perusteita. Itsestäni hauskinta oli puhuttaminen, siinä pääsimme olemaan luovia ja keksimään erilaisia skenaarioita joissa vastapuolen tuli pysäyttää meidät. Yhdessä harjoituksessa tosin olin hieman hätiköivä ja ’’eliminoin’’ yhden ’’keltaisen valtion marjanpoimijan’’ joka ei varsinaisesti uhannut vartiotamme.\nVoimankäytön perusteisiin liittyen aloitimme myös lähitaisteluharjotukset sotilaspainin- ja nyrkkeilyn merkeissä. Pääsimmekin tupalaisten kesken hieman mittelemään keskenämme hiekkaisen telttakuivaamon betonilattialle. Hauskaa oli ja mustelmilta ei säästytty. Tällä viikolla mustelmia kertyi tosin myös ensimmäisistä tetsauksista.\nMotivaatio on edelleen pysynyt itsellä korkealla ja hyvät hetket ja fiilikset ovat vallinneet mielialaa. Tuvassa välit ovat tiivistyneet entisestään ja olemme päässeet tutustumaan toisiimme kokoajan enemmän. On ollut mielenkiintoista huomata, miten paljon yhteistä voi löytää hyvin eri elämäntilanteissa olevien ihmisten kanssa. Olen siis 24-vuotiaana tupani vanhin alokas. Koko yksikössä tosin on muutamia myös minuakin vanhempia varusmiehiä.\nTällä viikolla olin pari päivää lievässä kuumeessa, jonka sain melko hyvin taltutettua panadolilla. Pieni lenssu tosin vaikutti heti melko selvästi jaksamiseen ja palautumiseen ja askel painoikin vähän enemmän kuin aikaisemmin. Yritin ottaa iltavapailla melko rennosti, enkä muutenkaan harjoituksissa painanut ihan niin täysillä kuin terveenä olisin tehnyt. Nyt lomilla kuitenkin on ollut hyvin taas aikaa valmistautua ja tervehtyä ensi viikon koitoksia varten.\n","permalink":"/blog/senni_2/","tags":null,"title":"Sennin tokat kuulumiset"},{"categories":["Lateres","Senni","2023"],"contents":"Moro! Mie oon Senni, 24-vuotias energiatekniikan opiskelija LUTissa. Lappeenrantaan muutin opiskeluiden perässä vuonna 2018 Mäntyharjulta. Opiskeluaikoinani olen ollut aktiivisesti mukana järjestötoiminnassa ja olen muun muassa ollut kiltani Armatuurin puheenjohtaja sekä kaksi kautta ylioppilaskunta LTKY:n hallituksessa. Nyt tammikuussa aloitin varusmiespalveluksen Karjalan Prikaatissa Vekaranjärvellä. Opintoni ovat loppusuoralla, puuttuu muutama kurssi ja diplomityö jotka aioin suorittaa kotiuduttani. Hain naisten vapaaehtoiseen asepalvelukseen viime vuonna. Ajatus armeijaan lähdöstä kulki mukana yläasteen ja lukion, mutta jäi sivuun juuri lukion loppusuoralla enkä hakenut suorittamaan palvelusta heti lukion jälkeen niin kuin suurin osa. Yliopistossa tuli olo että ’’juna meni jo’’.\nJuna ei kuitenkaan missään nimessä mennyt vielä, vaan hyvä ystäväni muistutti että palvelukseen voi astua kolmekymppiseksi asti. Monta vuotta päässä pyörinut kiinnostus eskaloitui siihen, että päätin hakea saapumiserään 1/23 ajatuksena suorittaa palvelus vielä ennen valmistumistani diplomi-insinööriksi.\nMinut sijoitettiin Karjalan tykistörykmenttiin, 2. Kenttätykistöpatteriin. Ensimmäiset kaksi viikkoa ovat sujuneet oikein hyvin, johon on vaikuttanut paljon se että tupakaverini ovat mukavia ja motivoituneita. Yhteishenki pelaa ja kaveriin voi luottaa. Olen 24-vuotiaana noin 3-5 vuotta vanhempi kuin suurin osa muista alokkaista ja alikersanteista, mutta en ole kokenut tätä negatiivisena. Koen itse olevani henkisesti paljon itsevarmempi ja vahvempi kuin olisin 19-vuotiaana ollut ja siten uskon pärjääväni intissä nyt paremmin.\nEnsimmäisiin viikkoihin on kuulunut paljon tiloihin tutustumista, varusteiden noutoja ja sotilaan perustaitojen opettelua. Omia ’’lemppariasioitani’’ kahden viikon aikana ovat olleet aseen putsaus ja huolto (mukavaa näpertelyä), hiihtäminen sekä tutustuminen eri taisteluvälineisiin. Muonituskeskuksen ruuat ovat myös yllättäneet positiivisesti.\nTätä kirjoittaessani vietän viikonloppulomia Skinnarilassa. Jos törmätään kun olen lomilla, tule ihmeessä nykäisemään hihasta jos kiinnostaa mitä varusmiespalveluksessa nykypäivänä tapahtuu!\n","permalink":"/blog/senni_1/","tags":null,"title":"Sennin ekat kuulumiset"},{"categories":null,"contents":null,"permalink":"/blog/","tags":null,"title":"Lateres ry"},{"categories":null,"contents":null,"permalink":"/hallitus/","tags":null,"title":"Hallitus"},{"categories":null,"contents":"Jäseneksi haetaan täyttämällä Suomen Reserviupseeriliiton (RUL) lomake osoitteessa https://www.rul.fi/jasenhakemus/ Muista valita kerhoksi Lappeenrannan Teekkarireserviläiset LATERES RY\nJäsenmaksu on 20e ja se maksetaan RUL:lle. LaTeResin jäsenet ovat Opiskelijain Reserviupseeripiirin (ORUP) kautta muiden ORUP:in alaisten järjestön kautta RUL:in jäseniä sotilasarvosta huolimatta. Lisätietoa ORUP:sta ja sen toiminnasta: https://www.rul.fi/orup/\nTiedotamme jäseniä pääasiassa telegramissa, jonne liittymislinkin saat kun olet liittynyt jäseneksi.\nSeuraathan toimintaamme myös Instagramissa!\nhttps://www.instagram.com/lateres_ry/\n","permalink":"/liity/","tags":null,"title":"Liity"},{"categories":null,"contents":"Lappeenrannan teekkarireserviläiset on Opiskelijain Reservinupseeripiirin (ORUP) ja sitä kautta Suomen Reserviupseeriliiton (RUL) alainen yhdistys, jonka tarkoituksena on ylläpitää isänmaallista henkeä ja sotilastaitoja Lappeen Rantalaisten opiskelijoiden keskuudessa. Kerhon tapahtumiin ovat tervetulleita kaikki opiskelijat oppilaitokseen, ikään, kansalaisuuteen, sukupuoleen, rotuun, asepalvelushistoriaan tai epäseksuaaliseen suuntautumiseen katsomatta. Kerho järjestää säännöllisesti kerhoiltoja jatkosodan aikaisessa konekivääribunkkerissa, jota myös Punkkeriksi kutsutaan. Kerho on myös käynyt mahdollisuuksien mukaan kursiolla jollain sotaisilla kohteilla. Bunun sijainti Kerhoiltojen lisäksi järjestetään säännöllisesti viikkolenkkejä sekä ammuntaa. ","permalink":"/yhdistys/","tags":null,"title":"Yhdistys"},{"categories":null,"contents":null,"permalink":"/","tags":null,"title":"Lateres ry"}]